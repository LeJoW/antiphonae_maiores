Beátus vir, qui timet Dóminum:
    in mandátis eius volet nimis.
Potens in terra erit semen eius:
    generátio rectórum benedicétur.
Glória, et divítiæ in domo eius:
    et iustítia eius manet in sǽculum sǽculi.
Exórtum est in ténebris lumen rectis:
    miséricors, et miserátor, et iustus.
Iucúndus homo qui miserétur et cómmodat, + dispónet sermónes suos in iudício:
    quia in ætérnum non commovébitur.
In memória ætérna erit iustus:
    ab auditióne mala non timébit.
Parátum cor eius speráre in Dómino, + confirmátum est cor eius:
    non commovébitur donec despíciat inimícos suos.
Dispérsit, dedit paupéribus: + iustítia eius manet in sǽculum sǽculi,
    cornu eius exaltábitur in glória.
Peccátor vidébit, et irascétur, + déntibus suis fremet et tabéscet:
    desidérium peccatórum períbit.
